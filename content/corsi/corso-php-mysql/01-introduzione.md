---
title: "Introduzione"
author: "Giovanni Tomasicchio"
type: corso
date: 2006-08-26T17:59:54+0000
description: "Corso di programmazione PHP MySQL"
url: /corsi/corso-php-mysql/introduzione/
weight: 10
categories:
  - Corso PHP MySQL
  
---
 PHP può vantare il supporto a moltissimi database ma tra questi MySQL rimane sicuramente il più usato dagli sviluppatori nella realizzazione di siti web dinamici, e non solo per ragioni storiche o perché a costo zero. MySQL nel corso degli anni ha saputo affiancare alla semplicità di utilizzo numerose caratteristiche e funzionalità che gli permettono oggi di reggere il confronto con analoghi prodotti commerciali, sicuramente più dispendiosi.

 A dimostrazione di quanto forte siano gli interessi per tale database, PHP ha a disposizione diverse tecniche per interagire con esso: la classica estensione mysql, la nuova estensione mysqli, PDO e diversi altri layer di astrazione. Nonostante questa moltitudine di soluzioni per l'accesso a MySQL, le classiche funzioni dell'estensione mysql, argomento in questo corso, rimangono comunque uno standard e la maggior parte degli script in circolazione continua ad impiegarle diffusamente.

 Lo scopo di questo corso è quindi illustrare le principali tecniche necessarie all'utilizzo di un database MySQL attraverso PHP. Oltre a mostrare le funzioni che permettono di interagire con il database si cercherà di mettere in evidenza tutti gli ulteriori accorgimenti che fanno da contorno alla realizzazione di script PHP/MySQL. Verranno affrontate problematiche di diversa natura (sicurezza, funzionalità degli script, portabilità e organizzazione del codice) e per ciascuna di esse verrà proposta una soluzione, senza la pretesa di essere esaustivi ma con l'unico scopo di evidenziare quali siano i diversi elementi da considerare e che determinano la buona riuscita di uno script PHP/MySQL.

 Uno degli aspetti su cui si insisterà particolarmente è l'interazione con l'utente, croce e delizia delle applicazioni web based. Vedremo come la complessità di uno script PHP/MySQL, generalmente modesta, aumenti esponenzialmente tutte le volte che vogliamo effettuare con sicurezza operazioni con il DB in funzione dell'input dell'utente.

 Inutile premettere che per fruire appieno degli argomenti presentati in questa guida è necessario possedere i rudimenti della programmazione PHP, già presentate nel Corso PHP base. Si dà per nota anche una minima conoscenza dei database e dell'SQL.